# Viikkoraportti #5

Edellisessä viikkoraportissa suunnittelin toteuttavani seuraavaksi sekä introsortin että Timsortin. Introsorttia varten tarvitsin kekojärjestämisalgoritmin, jonka toteuttamiseen kului enemmän aikaa kuin osasin ennustaa. Pienen off-by-one virheen takia kekojärjestämisen debuggaamiseen meni turhan kauan. Koska testaan järjestämisalgoritmien oikeaa toimintaa vertaamalla satunnaisesti luodun taulukon järjestämistulosta Arrays.sort() -metodin lopputulokseen, kävi niin, että välillä testit menivät läpi ja välillä ei. Edellisen perusteella olin varma, että kyse oli jostain pienestä virheestä, joka lopulta löytyikin.

Koska en tarvitse kekoa tietorakenteena kekojärjestämisluokan ulkopuolella, toteutin sen järjestettävän taulukon sisällä tapahtuvina muokkausoperaatioina. Introsort käyttää tarvittaessa kekojärjestämistä osataulukoiden järjestämiseen, joten päädyin tekemään osataulukoita varten erilliset kekoa käsittelevät metodit. Ehkä järkevällä refaktoroinnilla ne voisi vielä yhdistää. Introsort oli lopulta suhteellisen helppo toteuttaa, koska pystyin käyttämään apuna jo valmiiksi tekemiäni pika-, keko- ja lisäysjärjestämisestä huolehtivia luokkia ja metodeja. Alustavan suorituskykytestailun perusteella introsort näyttäisi olevan tehokkaampi kuin sen käyttämät yksittäiset järjestämisalgoritmit, kuten pitäisikin. Introsortin integraatiotestaamista varten jouduin kasvattamaaan järjestettävän satunnaislukutaulukon koon 100 000 alkioon, jotta kekojärjestämisen käyttöön ottamiseen vaadittu rekursiosyvyys saavutettaisiin.

Timsort-algoritmia en kyennyt tällä viikolla toteuttamaan ja harkitsen jopa sen jättämistä pois lopullisesta sovelluksesta. Perehdyin hieman algoritmin toimintaan, mutta se jäi silti vielä osittain epäselväksi. Hybridijärjestämisalgoritmina sen suorituskykyä olisi ollut mielenkiintoista vertailla introsorttiin, mutta haluaisin ensi viikolla panostaa testaus- ja toteutusdokumenttien tekemiseen ja viimeistelyyn uusien ominaisuuksien lisäämisen sijaan. Tällöin ehtisin vielä kysyä mahdollisista mieleen tulevista testaamiseen liittyvistä asioista ennen kurssin loppua.

Tällä hetkellä sanoisin, että sovellus on toiminnallisuuksien osalta valmis. Järjestämisalgoritmeja toteuttaessa en ole tarvinnut valmiita kirjastometodeja matematiikkakirjaston logaritmi- ja pyöristysfunktioita lukuunottamatta, joten mitään ei pitäisi olla tarvetta korvata. Voi olla, että testaus- ja toteutusdokumenttien kirjoittamisen aikana joudun tekemään kuitenkin joitain lisäyksiä tai korjauksia. Harkitsen vielä Timsortin toteuttamista, mutta haluan saada dokumentaation ensin pääosin valmiiksi. Dokumentaation tekeminen onkin seuraavan viikon päätavoitteeni.

(5. viikon aikana työhön käytetty tuntimäärä 12h)