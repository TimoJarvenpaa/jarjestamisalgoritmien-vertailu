# Viikkoraportti #3

Aloitin työskentelyn refaktoroimalla järjestämisalgoritmiluokkien rakenteen. Viime viikon päätteeksi huomasin, että luokissa esiintyi toisteista koodia, joten eriytin yhteiset metodit yhteen yliluokkaan, jonka kaikki erilliset järjestämisalgortimit perivät. Vaihdoin myös checkstylen käyttämän tyylitarkistusohjeen kattavampaan, esimerkkiprojektista löytämääni versioon. Toteutin myös viime raportissa lupaamani lomitus- ja pikajärjestämisen. Pikajärjestämisessä jakoalkion valinta tehdään median-of-three -menetelmällä. Tarkensin taas hieman määrittelydokumenttia.

Ohjelmalla voi nyt valita vertailtavaksi lisäys-, kupla-, lomitus- ja pikajärjestämisen. Vertailuasetuksina on edelleen satunnaisesti luotavan taulukon koon valinta (100, 1000, 10 000) ja toistettavien järjestämiskertojen määrä (1, 10, 100). Toistaiseksi taulukon luvut valitaan satunnaisesti suhteessa sen kokoon eli sadan luvun taulukossa voi olla lukuja yhden ja sadan väliltä ja tuhannen luvun taulukossa yhden ja tuhannen väliltä. Jatkoa ajatellen olen miettinyt, että lukujen ylä- ja alaraja voisi olla hyvä erikseen valita asetuksista. Taulukoiden sisällön satunnaisuudesta johtuen voisi myös olla mielenkiintoista, jos aikavertailun päätteeksi voisi esimerkiksi erillisen näkymän kautta halutessaan nähdä alkuperäisen järjestämättömän taulukon sisällön.

Lisäselvittelyn perusteella viime viikolla mainitsemani taulukoiden kloonaamiseen liittyvän ongelman ei sittenkään pitäisi vaikuttaa järjestämiseen. Ymmärsin, että clone()-metodin tekemä ns. shallow copy on vain alkeistyyppisiä arvoja sisältävässä taulukossa lopputulokseltaan täysin sama kuin System.arraycopy()-metodilla aikaansaatu kopiointi uuteen taulukkoon. En lähde kuitenkaan vielä vaihtamaan niitä takaisin, sillä suorituskyvyssä ei pitäisi olla suurta eroa.

Seuraavalla viikolla tarkoituksenani on toteuttaa laskemis- ja kantalukujärjestäminen ja mahdollisesti muitakin puuttuvia järjestämisalgoritmeja. Niiden lisäksi harkitsen myös edellä mainitsemieni lisäasetusten toteuttamista käyttöliittymämuutoksineen.

(3. viikon aikana työhön käytetty tuntimäärä: 10 h)