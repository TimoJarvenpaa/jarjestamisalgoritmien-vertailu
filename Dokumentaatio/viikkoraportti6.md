# Viikkoraportti #6

Täällä viikolla sain koodikatselmoinnista hyviä parannusehdotuksia, jotka toteutin heti. Yksi merkittävimmistä muutoksista ohjelman toiminnan kannalta oli järjestämisalgoritmien suorituskykytestauksessa käytetyn keskiarvon laskemisen korvaaminen mediaanilla. Tämä ehdotus oli mainittu jo kurssin esimerkkiprojektissakin, mutta olin unohtanut sen. Mediaani sopii paremmin tilanteeseen, sillä keskiarvoon voivat vaikuttaa javan JIT-käännös ja roskienkeruu vaikka suoritettavien toistojen määrää kasvatettaisiin. Keskiarvon laskemisen korvaaminen mediaanilla oli suhteellisen vaivatonta. En poistanut keskiarvon laskemiseen käytettyä metodia kuitenkaan vielä kokonaaan Sort-luokasta, jos sitä vielä tarvitsee tulevaisuudessa. Korvasin myös viime viikolla introsortissa käyttämäni Math.log ja Math.floor -funktiot ohjaajan ehdottamalla omalla toteutuksella. Nyt sovelluksessa ei pääohjelman puolella pitäisi olla käytössä javan valmiita algoritmeja tai tietorakenteita. Sort-luokassa sijaitseva mediaanin laskemismetodi tarvitsi jotain järjestämisalgoritmia, mutta niiden kaikki varsinaiset toteutukset ovat sen aliluokkien vastuulla. Tämän vuoksi jouduin käytännössä kopioimaan lisäysjärjestämisen apumetodiksi myös Sort-luokkaan välttääkseni valmiita Arrays.sort tms. metodeja. Lisäysjärjestäminen toiminee riittävän hyvin, sillä mediaani lasketaan korkeintaan sadasta mittauksesta eikä sen laskemiseen käytetty aika vaikuta varsinaisiin mittauksiin.

Lisäsin myös uusia yksikkötestejä joidenkin luokkien käyttämille apumetodeille, sillä testaus perustui aiemmin lähinnä järjestämisalgoritmien kokonaisvaltaisen toiminnan oikeellisuuden varmistamiseen. Suorituskykytestaamista varten lisäsin käyttöliittymään valittavaksi 100 000 alkion taulukon. Sadalla toistolla sellaisen järjestämiseen voi kulua joiltain algoritmeilta useita minuutteja. Tähän asti olin myös käyttänyt sovelluksen mittaustulosten ilmaisussa vain nanosekunteja, mutta aikojen kasvaessa suhteellisen suuriksi, päätin lisätä käyttöliittymään asetuksen, josta voi valita näytetäänkö tulokset nanosekunteina, millisekunteina vai sekunteina.

Testausdokumentti on nyt lähes valmis, ellei siihen tarvise tehdä joitain korjauksia. Toteutusdokumentti on puolestaan edelleen luonnosteluvaiheessa, ja yritän miettiä vielä sen rakennetta ja lopullista sisältöä. Käyttöohje on vielä kirjoittamatta, mutta hahmottelin jo, että siinä voisi olla ohjelman käynnistysohje ja käyttöliittymän kuvalla varustettu sovelluksen toiminnot tiivistävä osuus.

Ennen loppupalautusta tarkoituksenani on viimeistellä tarvittavat dokumentit ja varmistaa se, että projekti sisältää kaikki arvostelun kannalta oleelliset asiat, kuten suoritettavan jar-tiedoston releasena. Loppupalautukseen on kuitenkin vielä kaksi viikkoa aikaa, joten jotain uusia ominaisuuksia saattaa vielä ennen sitä ilmestyä. Timsortin puuttuminen ohjelmasta vaivaa minua edelleen, joten harkitsen vielä sen toteuttamista. Kaikki tarvittavat dokumentit täytyy muistaa päivittää, jos lisään sen sovellukseen viime hetkellä.

(6. viikon aikana työhön käytetty tuntimäärä 11h)